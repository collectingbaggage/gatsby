---
ID: 2153
title: Boer zoekt boer
post_name: boer-zoekt-boer
author: Malte
date: 2018-07-05 23:57:13
layout: post
link: >
  https://collectingbaggage.nl/2018/07/boer-zoekt-boer/
published: true
tags:
  - Colombia
categories:
  - Travel Journal
---

Ben je geïnteresseerd in ecologische, duurzame landbouw? Bekommer je je graag om dieren? Geniet je van het landelijke leven middenin de groene natuur? Dan zoeken we jou!

<!--more-->

Wij hebben een kleine boerderij in het midden van nergens, dichtbij El Peñol en Guatapé, in het mooie, groene hart van Colombia. We leven grotendeels van de opbrengst van onze eigen boerderij. Helaas zijn we nog niet helemaal zelfvoorzienend, maar we willen dat graag worden. We zijn altijd op zoek naar helpende handen, die een tijdje met ons willen samenleven en ons bij de dagelijkse taken willen ondersteunen. We koken en eten altijd samen en kijken in de pauzes een willekeurige WK-wedstrijd (maar in ieder geval die van Colombia).

[caption id="attachment_2192" align="alignnone" width="900"]<a href="https://collectingbaggage.nl/wp-content/uploads/2018/07/P6242864-P6242867.jpg"><img class="wp-image-2192 size-large" src="https://collectingbaggage.nl/wp-content/uploads/2018/07/P6242864-P6242867-1024x538.jpg" alt="" width="900" height="473" /></a> Granja Vidar[/caption]

<hr />

<h5>Van jou verwachten wij de volgende vaardigheden en eigenschappen:</h5>

<ul>
    <li>Je kan ‘s morgens meteen na het opstaan aan de slag zonder te morren. Terwijl het ontbijt bereid wordt, begin je al met de eerste taken. De vloer vegen, de dieren eten en water geven, badkamer poetsen (zowel de gewone badkamer als het ecologische toilet)… Een ochtendhumeur is hier niet op z’n plaats.</li>
    <li>Je bent een macheteninja. De machete wordt hier je beste vriend, het verlengstuk van je arm. Onze koe Morita en haar kalf Jea hebben elke dag ettelijke kilo’s versgesneden gras (pasto) nodig. Tweemaal per dag gaan we daarom het veld in en hakken hun een sappige, groene maaltijd bij elkaar.</li>
    <li>Je bent een geboren leider. Elke dag moeten de drie geiten naar het andere weiland gebracht worden waar ze de hele dag hun eigen maaltijd bij elkaar knabbelen. Alleen de vierde, de bok, blijft op het terrein van de boerderij zelf. Hem verplaatsen we alleen met twee of drie man: hij is koppig en van tijd tot tijd gevaarlijk, zeker als hij geil is.</li>
    <li>Je spreekt redelijk Spaans. De hoofdtaal op de boerderij is Spaans, maar maak je geen zorgen: je zult in de tijd hier veel leren.</li>
    <li>Je bent geen kieskeurige eter. We eten wat er op dat moment voorhanden is. Normaal gesproken doen we een keer per week grote boodschappen voor de dingen die niet in de moestuin groeien. Soms vergeten we dat echter en dan is er tweemaal per dag slechts rijst met linzen. Daartegenover staat dan weer dat er wel elke dag verse kaas in de koelkast ligt die we zelf hebben gemaakt met de dagverse melk van onze koe (die je zelf gemolken hebt). De koffie is nooit op.</li>
    <li>Je stelt geen hoge eisen aan het comfort van je matras. Of de lattenbodem zich nu in je ruggengraat boort of de kromming van je matras slechts één slaappositie permitteert, je lichaam past zich perfect aan de omstandigheden aan.</li>
    <li>Je bent niet bang voor spinnen, niet allergisch voor wespen en kunt overweg met muggenbeten.</li>
</ul>

<hr />

<h5>Wat we je bieden:</h5>

<ul>
    <li>Leven op een heerlijke, kleine boerderij met uitzicht op de omliggende groene heuvels en met een gezellige, vriendelijke sfeer.</li>
    <li>Onderkomen en drie dagelijkse, meestal lekkere, gezonde, vegetarische maaltijden met ingrediënten uit eigen tuin. Je deelt alles met in totaal zeven vrijwilligers.</li>
    <li>De vriendschap van vijf honden, vier geiten (waaronder Domingo van drie maanden oud), drie katten (Gato kruipt ‘s nachts bij je in bed, of je dat nou wil of niet), een koe, een kalf, drie eenden (de geheime boerderijmaffia), meerdere kippen en hanen, cavia’s, konijnen en een paar wespen.</li>
    <li>Veel kennis over de teelt van groente, fruit en kruiden; het maken van kaas; de ecologische veehouderij; als ook over het opstellen van een satellietschotel om voetbal te kijken.</li>
    <li>Inside information over Colombia. Bijvoorbeeld over de traditie om, als je jarig bent, alle genodigden die niet kunnen/willen komen tóch een stukje taart te brengen.</li>
    <li>Tijd om te ontspannen, te lezen, gewoon om te kletsen of voor uitstapjes in de omgeving. Je kan bijvoorbeeld naar het onder Westerse gepensioneerden populaire Guatapé waar de huizen versierd zijn met zócalos, kleurige panelen rondom de basis van de huizen. Een echte aanrader is San Rafael, waar je een waar paradijs vol rivieren en beekjes vindt nabij het slaperige dorpje waar nog nauwelijks toeristen komen. Als je geluk hebt, zie je de bedreigde aapjes tití gris door de bomen klauteren.</li>
    <li>Een internetverbinding in de wifi-stal.</li>
</ul>

<hr />

Zo had de vacature voor vrijwilligers op een Colombiaanse boerderij er ongeveer uit kunnen zien, maar dan wat waarheidsgetrouwer. Al met al verbleven wij twee weken op de kleine boerderij van Aleja en Chris, een jong Colombiaans stel met grote dromen. Het was back to basic, maar uiteindelijk liepen we er weer opgeladen en met hernieuwde reislust vandaan.

<h5>Granja Vidar:</h5>

[foogallery id="2154"]

<h5>Vrienden:</h5>

[foogallery id="2171"]

<h5>Van koe naar kaas:</h5>

[foogallery id="2183"]

<h5>Guatapé:</h5>

[foogallery id="2188"]

<h5>San Rafael:</h5>

[foogallery id="2198"]
