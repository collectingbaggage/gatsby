---
ID: 467
title: Bos, berg en bier
post_name: bos-berg-en-bier
author: Freke
date: 2018-01-12 12:43:31
layout: post
link: >
  https://collectingbaggage.nl/2018/01/bos-berg-en-bier/
published: true
tags:
  - Argentina
  - El Bolsón
  - hiking
categories:
  - Travel Journal
---

‘Zij komen uit Nederland!’ Het meisje in de berghut zei het op bijna trotse toon tegen haar collega. Ze was dan ook zelf half-Nederlands, vertelde ze, hoewel ze maar een paar woorden Nederlands kon, zoals ‘dank je wel’ en ‘eet smakelijk’. Maar ze was niet de enige die bijzonder in ons geïnteresseerd was. Tussen tientallen vakantie vierende Argentijnen waren die twee buitenlanders toch wel een curiositeit.

<!--more-->

Het is hier nu zomervakantie van begin januari tot eind februari. En dat hebben we gemerkt op onze zesdaagse trektocht in de bergen van El Bolsón. Het gebied is blijkbaar bekender onder hikende Argentijnen dan onder buitenlanders. Maar de relatieve drukte maakte de tocht niet minder mooi.
De wandeling ging voornamelijk door bossen: het meeste lag erbij als een sprookjesbos, met een dikke laag mos of lange grasslierten aan de boomstammen (dat laatste noemen ze hier heel toepasselijk ‘old men’s beard’). Maar er was ook een stuk bij dat voelde als een spookbos waar de dode, half afgebroken bomen kraakten in de wind en de vogels zich stil hielden. Gelukkig was dat maar een klein stukje.

<img class="aligncenter size-large wp-image-515" src="https://collectingbaggage.nl/wp-content/uploads/2018/01/P1051100-P1051106-1024x486.jpg" alt="" width="900" height="427" />

<img class="aligncenter size-large wp-image-516" src="https://collectingbaggage.nl/wp-content/uploads/2018/01/P1061141-P1061147-1024x412.jpg" alt="" width="900" height="362" />

[foogallery id="521"]

Het meeste bos zat vol leven, met als hoogtepunt drie Patagonische ijsvogels die op de vissen loerden in de diep uitgesneden Cajón de Azul (kloof van de rivier Azul). In deze bergen vind je onder andere alerces, met 40-60 meter hoog de grootste bomen van Zuid-Amerika. Die kunnen wel 3000 jaar oud worden. Af en toe konden we ons hoofd boven de bomen uit steken en van het prachtige uitzicht op met sneeuw bepoederde bergtoppen genieten.

<img class="aligncenter size-large wp-image-517" src="https://collectingbaggage.nl/wp-content/uploads/2018/01/P1071169-P1071180-1024x314.jpg" alt="" width="900" height="276" />

<img class="aligncenter size-large wp-image-522" src="https://collectingbaggage.nl/wp-content/uploads/2018/01/P1091284-P1091292-1024x332.jpg" alt="" width="900" height="292" />

[foogallery id="527"]

Onderweg hadden we één rustdag ingepland, bij de berghut die het verste weg lag. Die lag aan een klein meertje omringd door hoge, scherpe bergpieken. Die pauze hadden we ook wel nodig, na drie dagen wandelen, waarbij we op één dag eerst steil omhoog moesten en daarna weer steil naar beneden. Daar is Freke één keer uitgegleden, wat een modderige kont opleverde.

<img class="aligncenter size-large wp-image-519" src="https://collectingbaggage.nl/wp-content/uploads/2018/01/P1081240-P1081251-1024x334.jpg" alt="" width="900" height="294" />

<img class="aligncenter size-large wp-image-520" src="https://collectingbaggage.nl/wp-content/uploads/2018/01/P1081270-P1081277-1024x368.jpg" alt="" width="900" height="323" />

<img class="aligncenter size-large wp-image-528" src="https://collectingbaggage.nl/wp-content/uploads/2018/01/P1071206-P1071211-1024x538.jpg" alt="" width="900" height="473" />

Een douche zat er vaak niet in dus fristen we ons maar op in het ijskoude meer of de rivier van ongeveer dezelfde temperatuur. Brr… Gelukkig kwam de weersvoorspelling uit en liep de thermometer van de buitenlucht steeds verder op. De laatste drie dagen scheen de zon in een strakblauwe hemel en was het tegen de 30 graden. Dat is even schakelen na het Patagonische klimaat in het zuiden met die harde, koude wind. Maar aan het einde van een lange wandeldag wachtte ons een beloning in de vorm van een liter ter plekke gebrouwen, koud bier. Eén keer zelfs in een oude Grolsch-fles. Proost!

<img class="aligncenter size-large wp-image-523" src="https://collectingbaggage.nl/wp-content/uploads/2018/01/P1091296-P1091305-1024x306.jpg" alt="" width="900" height="269" />

[foogallery id="530"]
