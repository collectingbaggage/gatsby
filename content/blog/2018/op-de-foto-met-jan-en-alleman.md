---
ID: 3320
title: >
  Op de foto met Jan en alleman (en een
  orang-oetan)
post_name: op-de-foto-met-jan-en-alleman
author: Malte
date: 2018-11-02 12:50:32
layout: post
link: >
  https://collectingbaggage.nl/2018/11/op-de-foto-met-jan-en-alleman/
published: true
tags:
  - Borneo
  - Malaysia
categories:
  - Travel Journal
---

Borneo, opgedeeld in de twee Maleisische staten Sarawak en Sabah, is een van onze meest bijzondere reisbestemmingen tot nu toe. Niet alleen vinden wij hier attracties zoals jungle, orang oetans en neusapen, maar wijzelf zijn ook een attractie op zich voor de lokale bewoners.

<!--more-->

“Wij hebben de Queen gezien. En kijk, hier staan wij op de foto met Sylvester Stallone. En dit is David Beckham.” ‘Wij’ is in dit geval niet de spreker zelf (een Chinese winkelier in Miri) maar diens broer. Dat is echter onbelangrijk: in het verlengde daarvan heeft natuurlijk de hele familie al deze beroemdheden ontmoet en de man is er onwijs trots op. De winkelier sprak ons aan op het terras waar wij, al slurpend aan een ijskoffie, wachtten tot onze was klaar was. Hij genoot van zijn dagelijkse koffiepauze met andere Chinese ondernemers, maar wij bleken interessantere gesprekspartners te zijn.

We hebben al meerdere keren gemerkt dat de Maleisiërs wel in zijn voor een gesprekje of, als hun Engels niet goed genoeg is, een selfie met ons. Inmiddels vragen wij als tegenprestatie ook altijd om een selfie met onze telefoon. Zo ook op het busstation in Kuching, de stad waar we als eerste aankwamen. Twee gesluierde meiden hadden eindelijk de moed verzameld om Malte te vragen voor een selfie, verstond Malte het eerst niet. Je zag aan haar gezicht dat ze het moeilijk vond om dezelfde vraag nog een keer te stellen.

[foogallery id="3498"]

Meestal zijn ze minder verlegen. “Je wilt niet pittig? Maar we zijn een Indiaas restaurant, ons eten ís pittig”, verzuchtte een Indiase serveerster in het oliestaatje Brunei wanhopig op de vraag van Freke of er ook iets op de kaart stond dat niet scherp is.

Van jongs af aan groeide Freke op met het idee van Borneo als bedreigd jungleparadijs vol orang-oetans die je via het Wereld Natuur Fonds probeerde te beschermen. Eén grote jungle is Borneo al lang niet meer. Hier wonen in totaal 5,6 miljoen mensen (alleen aan de Maleisische kant) en dus heb je grote steden zoals Kuching, Sibu, Sandakan en Kota Kinabalu. Wij landden vanuit Kuala Lumpur in Kuching, dat in het Maleis ‘kat’ betekent. De stad staat dan ook vol prachtige kattenstandbeelden. Het is nu laagseizoen en niet voor niets, merkten wij op de eerste dagen. We waren nog maar net in onze homestay boven een Chinees cafeetje of de regen kwam met bakken uit de hemel. Het regenseizoen is begonnen.

[foogallery id="3299"]

De dag erna was het droog. Gelukkig maar, anders hadden we maar weinig kans op het zien van Borneo’s meest beroemde inwoners: de orang-oetans. Buiten de stad ligt een rehabilitatiecentrum voor verweesde of geredde apen. De orang-oetans zijn vrij maar voor wie het nog niet zelfstandig redt, liggen er elke dag op gezette tijden bananen, kokosnoten en rietsuikerstokken klaar. Het is geen garantie dat er ook daadwerkelijk een aap op af komt.

De rangers van het centrum hadden tijdens ons bezoek echter al snel door dat er een stel in de buurt was. Als een Tarzan in de jungle begonnen ze de apen te roepen en langzaamaan kwamen ze dichterbij tot wij ze ook konden zien. Eerst kwam de mannetjes-aap aangewaggeld, over de grond. Wat een enorm beest! Met zijn slimme ogen bekeek hij de kleine menigte met camera’s die op het voedermoment was afgekomen. Hij klom in een boom en klauterde in de touwen die gevaarlijk doorbogen onder zijn gewicht. Hoog boven hem kwam een tweede aap, een vrouwtje dat minstens de helft kleiner was. Ook een ‘jonkie’ (ook alweer vijf jaar oud) liet zich even zien. Ze lieten zich alles goed smaken: de bananen werden gepeld en weinig elegant in de mond gestopt, de kokosnoot tegen de boom opengeslagen en de suikerriet werd met de tanden uit elkaar gerukt. Eet smakelijk!

[foogallery id="3307"]

De volgende dag wilden we naar BakoNational Park, maar die nacht en ochtend gooiden de hemelgoden weer een paar bakken water naar beneden. We besloten het een dagje uit te stellen. In plaats daarvan volgden we een kookcursus. Dat is een hele leuke manier om contact te maken met de mensen uit de stad en tegelijkertijd wat te leren over onbekende groenten en fruit en hun bereidingswijzes. We bezochten de markt, waar onze gids onder meer de ‘Dutch durian’ liet zien. Dat is helemaal geen durian (fruit dat zo stinkt dat het verboden is om mee te nemen in het openbare vervoer hier) maar de Nederlandse kolonisten vonden het er wel op lijken en sindsdien heet het durian belanda. We ontdekten dat er hier vier soorten aubergine worden verkocht en zagen zelfs dat een van de pittigste pepers ter wereld, ‘habanero’ uit Midden-Amerika, een weg heeft gevonden naar deze kant van de wereld.

[foogallery id="3323"]

Die middag hielp Emma ons met het bereiden van Sarawak Laksa, een pittig kipgerecht dat in een speciale kruidenpasta gesmoord wordt, en kip Gula Apong, dat juist gemaakt wordt met palmsuiker en dus heel zoet is. Ook maakten we een salade van junglevarens, iets wat je alleen hier kan krijgen. Het geheel werd meestal afgerond met verse kokosmelk, fakkelgember en citroengras. Jummie.

[foogallery id="3333"]

Dan was het toch tijd voor het Bako National Park, een stuk regenwoud aan de kust waar je onder andere neusapen kan zien. Dat zijn echt ontzettend leuke apen, met een enorme, dikke neus en dikke buik die het liefste ergens op een tak op een paar bladeren kauwen. Worden ze daarom ook wel ‘orang belanda’ (Nederlandse mens) genoemd? Wie zal het zeggen. Maar het eerste wilde leven dat we hier zagen, waren de wilde zwijnen (met een heuse hipstersnor), de makaken (‘standaardapen’ noemde iemand die, want die zie je hier overal), blauwe krabben en amfibische modderspringers. In Borneo heb je nog meer fascinerende natuur, zoals de vleesetende ‘pitcher plant’. Die hebben wij ooit thuis gehad tegen de fruitvliegjes, maar dat had toen niet zoveel effect. Hier lijken ze het echter goed te doen.

[caption id="attachment_3322" align="aligncenter" width="900"]<a href="https://collectingbaggage.nl/wp-content/uploads/2018/10/PA140597-PA140600.jpg"><img src="https://collectingbaggage.nl/wp-content/uploads/2018/10/PA140597-PA140600-1024x518.jpg" alt="" width="900" height="455" class="size-large wp-image-3322" /></a> Bako National Park[/caption]

[foogallery id="3339"]

<h3>Vliegende doodskisten</h3>

De volgende stop op het verder zelden betreden pad door Borneo is meestal Miri, in het noorden van de staat Sarawak. Wij zagen een busrit van 12 tot 15 uur echter niet zitten en besloten een kleine omweg te maken door het binnenland. Dat betekende een nachtbus naar Sibu, waar we niet om 6 uur ‘s ochtends maar om 3 uur ‘s nachts aankwamen. Na twee uur hangen op het uitgestorven busstation pakten we een Grab (het Aziatische equivalent van Uber) naar de veerbootterminal. Onze eindbestemming met de boot was Belaga, met een tussenstop in Kapit. We wisten nog niet of de boot naar Belaga echt zou gaan, omdat hij nogal eens uitvalt bij laagwater.

[foogallery id="3353"]

Maar onze aandacht bij de veerbootterminal was meteen afgeleid door een onrustige menigte die voor de gesloten poorten stond. Stapels kranten werden er op de stoep gezet om via de boot gedistribueerd te worden, maar iets klopte er niet. Een paar mannen rukten ongeduldig aan de poort. Uiteindelijk werd het slot zelfs doorgeknipt. Wat is hier aan de hand??

Die mannen bleken er echter te werken en waren het zat te wachten op de beveiliger met de sleutel die zich had verslapen. Er was werk te doen! We kochten een ticket, laadden onze backpacks op het dak van de boot en bedachten ons toen pas dat we nog steeds niet wisten of de boot van Kapit naar Belaga wil ging. Nou ja, we zien wel.

De boten op deze route hebben de bijnaam ‘flying coffin’. Gelukkig (of hopelijk?) niet vanwege de vele ongelukken, maar omdat de vorm wel iets weg heeft van een doodskist, ook van binnen. We werden er wel een beetje claustrofobisch van. Rondom de boot loopt een soort klein platform, wat het geheel een beetje vleugels lijkt te geven. Vandaar de naam ‘flying coffin’. Malte, die last had van de airco, kroop meteen onder zijn handdoek, wat toch nog een beetje het idee gaf van een lijk in de flying coffin ;).

[foogallery id="3356"]

Na zo’n drie uur kwamen we aan in het kleine, maar hectische Kapit. We werden onbeschaamd aangestaard, want zoveel buitenlanders kiezen deze route niet. We checkten meteen even de boot naar Belaga (ja, hij ging) en zochten vervolgens een hotel. Kapit hadden we in een half uurtje ook wel gezien. Je hebt er een bakkerijtje met vooral zoete broodjes (‘the famous bakery’) en een grote markt. Daar kregen we voor 2 Maleisische ringgit (40 cent) zoveel bananen mee dat we er drie dagen lang van hebben kunnen eten. Nu even geen bananen meer… Er staat ook nog een ‘fort’ uit de tijd van de blanke radjas, wat meer een groot houten opslaghuis leek. De <a href="https://nl.wikipedia.org/wiki/James_Brooke" rel="noopener noreferrer" target="_blank">blanke radjas</a> verwijst trouwens naar de Britse familie Brooke die hier zelfstandig, onafhankelijk van het Britse Rijk, regeerden van 1841 tot 1946.

[foogallery id="3361"]

De volgende ochtend ontbeten we bij ‘the famous bakery’ waar we prompt de enige witte familie van het dorp tegen het lijf liepen. “Wij komen uit Australië”, vertelde de boomlange man, nog zo’n opvallend kenmerk tussen alle kleine Maleisiërs. ,,Maar er is nog één andere blanke familie, uit Amerika. Oh ja, en nog een Duitser. Hij vliegt helikopters. Hoe komen jullie in Kapit terecht?” Uiteindelijk was hij zo snel weg, dat we hem diezelfde vraag niet terug hebben kunnen stellen.

Even later stonden we klaar bij de steiger. Van alles werd er daar op de boten geladen: kippen, meterslange stalen buizen, wasmachines, dozen meel… Veel gemeenschappen zijn vanaf dit punt dan ook alleen over water te bereiken. Tijdens de vaart ging er overigens ook veel overboord: plastic flessen, tasjes, hele kartonnen dozen. Tot zover het milieubewustzijn in Borneo...

[foogallery id="3365"]

Onze boot vertrok ruim op tijd (lees: te vroeg) en wij settelden ons op het dak. Van tevoren hadden we al gelezen dat je daar het beste uitzicht hebt en het stelde niet teleur. Dichtbeboste heuvels met om de zoveel tijd een longhouse (letterlijk een heel lang huis waar traditioneel de inheemse stammen in wonen) trokken aan ons voorbij. Die longhouses waren vroeger van hout, maar tegenwoordig zijn ze vrijwel allemaal herbouwd van beton, met elektriciteit, water en satellietschotels. De geromantiseerde tijd van het bezoeken van een traditionele stam is daarom een beetje voorbij. Enkele houten longhouses worden nog in stand gehouden voor toeristen, maar de meeste mensen leven in de verbeterde variant. Voor hen zeker een vooruitgang.

[foogallery id="3372"]

Na een uurtje kwamen we aan bij het spannendste deel van deze bootreis: de Pelagus rapids. Hier verandert de rivier 800 meter lang in een snelstromende, kolkende watermassa waar we tegenin moesten varen. Deze boten doen dit elke dag, stelden we onszelf gerust, maar we hielden ons wel goed vast terwijl de kapitein ons er doorheen loosde. Het ging van links naar rechts, met waterkolken en grote stenen op een paar meter afstand, maar we kwamen er ongeschonden doorheen. Vanaf dan konden we echt ontspannen.

[foogallery id="3390"]

Na zo’n zes uur varen kwamen we eindelijk aan in Belaga, een klein dorpje van zo’n 800 man, naar ons gevoel diep in de binnenlanden van Borneo. Het was zo’n plek waar de lokale schoolkinderen je meteen verwelkomen en vragen ‘where are you from?’, niet omdat ze daar nou bijzonder in geïnteresseerd zijn maar gewoon om hun Engels te oefenen. We hadden niks geboekt, maar hadden al veel gelezen over een bepaald guesthouse. We dachten dat we wel flexibel konden zijn in het laagseizoen, maar helemaal onaangekondigd arriveren bleek ook geen goed idee. De eigenaar van het guesthouse was niet thuis, maar de onderbuurman liet ons binnen (de deuren in dit dorp waren toch nooit op slot). Alles zag eruit alsof niemand hier in een eeuwigheid nog was geweest. Bedden, stoelen en tafels zaten vol spinnenwebben, maar goed, het was maar voor een nachtje.

[foogallery id="3395"]

Hierna gingen we namelijk alweer verder, niet per boot maar per 4WD. Dwars door de jungle, eerst over een hobbelige asfaltweg, later was het slechts nog een modderspoor. Prachtig! Het glooiende regenwoud, gehuld in de ochtendmist, strekte zich voor, naast en achter ons uit. Maar halverwege veranderde het plaatje opeens. Eerst zagen we een handjevol palmbomen, dan steeds meer. Palmolie, realiseerden we ons. Dus zo ziet dat eruit.

[foogallery id="3401"]

Er zijn hier dan ook niet voor niets wegen, al zijn het modderpaadjes. We zagen steeds meer sporen van de houtindustrie die huishoudt in de Borneose jungle. De weg werd steeds breder en we kwamen regelmatig grote vrachtwagens tegen. Omdat de wegen in privébezit zijn van bedrijven, gelden er een paar extra regels: om te voorkomen dat de grote vrachtwagens op de bochtige wegen te veel tijd verliezen, wordt met pijlen aangegeven aan welke kant van de weg het overige verkeer moet rijden. Soms links, dan weer rechts, in de binnen- of buitenbocht.

We begonnen ons af te vragen hoe dik de jungle echt was langs de rivier richting Belaga. Voor hetzelfde geld begonnen de palmolieplantages net erachter, onzichtbaar door het dikke struikgewas. Natuurlijk wisten we wel dat het regenwoud op Borneo op grote schaal is gekapt, maar om het met eigen ogen te zien is toch anders.

Na een paar uur in de 4WD, waarin onze chauffeur zonder schroom vertelde over zijn gokverslaving voor haangevechten (slik), werden we gedropt langs de enige, doorgaande weg van Sarawak. Daar arriveerde al snel een bus die ons naar Miri bracht.

<h3>Holbewoners</h3>

Maar van de steden moet je het hier niet hebben dus gingen we er de volgende dag alweer op uit naar Niah National Park. Dat is, alweer (gelukkig!), regenwoud maar de highlight hier zijn de kalkstenen grotten. Die zijn wereldberoemd geworden in de jaren vijftig, toen ze er 40.000 jaar oude skeletten vonden die aantoonden hoe lang de homo sapiens hier al leeft.

[caption id="attachment_3418" align="aligncenter" width="900"]<a href="https://collectingbaggage.nl/wp-content/uploads/2018/10/PA180764-PA180768.jpg"><img src="https://collectingbaggage.nl/wp-content/uploads/2018/10/PA180764-PA180768-1024x399.jpg" alt="" width="900" height="351" class="size-large wp-image-3418" /></a> Trader's cave[/caption]

Wij kwamen er geen Neanderthalers tegen, hoewel ze zich misschien slechts in de duisternis achter een van de grote rotsen verstopten. Via een houten boardwalk kan je de grotten op eigen houtje ontdekken. Uitgerust met onze eigen hoofdlampen tastten we ons een weg door de pikdonkere Great Cave naar de Painted Cave. Op de tast door het duister lopen leek niet de beste strategie, want niet zelden waren de relingen al bezet door kakkerlakken ter grootte van een hand.

[foogallery id="3407"]

De Painted Cave is zo genoemd naar de 40.000 jaar oude rotstekeningen die je er nog steeds kan zien. Ook in deze grot hebben ze een millennia-oude begraafplaats gevonden, waar de skeletten in een soort kleine boten lagen. Zulke bootjes liggen er nu nog steeds. Wij hoopten maar dat dat niet de originelen zijn maar dat die ergens goed geconserveerd opgeslagen liggen…

[foogallery id="3420"]

De grotten zijn niet alleen interessant voor toeristen, maar ook voor vogelnestverzamelaars. Zij ‘oogsten’ de nesten van swiftlets (een soort zwaluw) voor een vogelnestensoep waar Chinezen dol op schijnen te zijn. Blegh. Dat verzamelen gebeurt niet helemaal zonder risico, want de swiftlets bouwen hun nesten graag aan het plafond, ofwel op zo’n 50 meter hoog. In plaats van een trap of andere moderne fratsen gebruikt men in elkaar gestoken bamboestokken en klimt daarmee – natuurlijk zonder zekering – naar boven. Dan hebben wij toch liever een bureaubaan...

[foogallery id="3425"]

Het leuke aan het regenwoud in Borneo is dat je er elke keer weer nieuwe beesten kan spotten. Ook nu zagen we weer aapjes door de bomen rennen, een rode vogel voorbij vliegen en diverse insecten wegkruipen.

[foogallery id="3429"]

De tweede dag in Miri wilden we eigenlijk gaan duiken, maar de woeste zee gooide roet in het eten. Samen met een Ierse jongen uit het hostel gingen we daarom maar naar Lambir Hills National Park met een paar mooie watervallen. Daar kan je in zwemmen, wat na al het gezweet in het vochtige weer heerlijk is. Dat is, tot je opeens een metersgrote varaan langs de oever ziet zwemmen. Toen gingen we er toch maar snel uit.

[foogallery id="3438"]

Het moet toch nog even gezegd worden dat de nationale park hier verrassend goed worden gemanaged. Je betaalt een kleine entree en mag dan zelf op verkenningstocht gaan via goed aangegeven trails door de jungle. Dat hebben we in andere Aziatische landen en andere continenten toch ook anders gezien.

[caption id="attachment_3439" align="aligncenter" width="900"]<a href="https://collectingbaggage.nl/wp-content/uploads/2018/11/PA190869.jpg"><img src="https://collectingbaggage.nl/wp-content/uploads/2018/11/PA190869-1024x683.jpg" alt="" width="900" height="600" class="size-large wp-image-3439" /></a> Lambir Hills National Park[/caption]

<h3>Vleermuizen</h3>

We hadden ondertussen eigenlijk al zoveel gezien, maar het hoogtepunt tot nu toe moest nog komen: Mulu National Park. Dat stukje groene natuur met de grootste, diepste, langste (en nog zo wat superlatieven) grotten ter wereld is alleen per propellervliegtuig te bereiken. Eenmaal de lucht in is de omvang van de palmolieplantages helemaal goed te zien. Op een oppervlakte van ontelbaar veel voetbalvelden groot staan de palmbomen keurig in het gelid. De grens met het piepkleine oliestaatje Brunei is hier goed te zien: opeens houden de weggetjes van de houtindustrie op en begint de onafgebroken groene oase. Wie nu vol enthousiasme de sultan van Brunei wil overladen met natuurprijzen, moet zich maar eens afvragen wat er zou gebeuren als Brunei niet meer zoveel geld met z’n aardolie zou verdienen.

[foogallery id="3446"]

In Mulu werd Malte helaas geveld door koorts. Hij lag er een hele dag in bed. Freke maakte die dag daarom een wandeling alleen en kwam daarbij al allerlei exotische insecten tegen: enorme wandelende takken, een bidsprinkhaan, een dikke duizendpoot. Boven de bomen vloog een paar luidruchtige vogels voorbij. Neushoornvogels? Deze vogels met een soort enorme neushoorn op hun snavel zijn het icoon van Borneo.

[foogallery id="3455"]

De dag erna was Malte iets hersteld, maar nog niet genoeg om de geplande, intensieve ‘Garden of Eden walk’ te doen. In plaats daarvan deden we de ‘gewone’ bezichtiging van twee grotten, Lang Cave en Deer Cave. Het was toch nog zo’n 4 kilometer lopen. We waren er bijna toen onze weg opeens geblokkeerd werd door kleine aardverschuiving. Kort voor de tour had het namelijk enorm geregend (nog meer dan een gemiddelde tropische bui) met een paar harde rukwinden. Nu blokkeerde een omgevallen boom de hele boardwalk, daar konden we ook niet overheen klimmen. Gelukkig was er nog een alternatieve route.

[foogallery id="3466"]

Zo kwamen we toch nog bij de grotten aan. Lang Cave leek eigenlijk wel op de grotten in Australië: vol met mooie stalagmieten en stalactieten. Waar we echt voor kwamen, was Deer Cave: de grootste grot ter wereld. Wie het geld heeft, kan hier zijn 40 Boeings 747 parkeren. Wij zouden dat echter afraden, want de 2 tot 3 miljoen vleermuizen die hier wonen, produceren nogal veel stinkende vleermuispoep. Het grappige van deze vleermuizen is dat ze rond zonsondergang massaal naar buiten komen: de vleermuisexodus. Na het grotbezoek bleven we hangen voor dit spektakel. De vleermuizen verzamelden zich bij de ingang van de grot, om steeds in verschillende formaties (draken, donuts of slang) weg te vliegen. Zo zijn ze een minder makkelijk doelwit van de vleermuishavik die elke avond zit te wachten op de smakelijke exodus.

[foogallery id="3479"]

Op de terugweg namen we niet de alternatieve route en in het donker moesten we dus langs de omgevallen boom klimmen. Toch nog een beetje geklauterd dus deze dag! We liepen door de jungle by night, omgeven door een concert van junglegeluiden. Het leken wel vogels, maar in werkelijkheid ging het om een kikkerconcert. Felgroene kikkers, kikkers die lijken te blaffen, kikkers die klinken alsof ze feesten (woop-woop). Wat een geluid.

[foogallery id="3494"]

Met een soort heimweegevoel namen we daarna alweer afscheid van Mulu. We hebben het regenwoud in ons hart gesloten. Veel tijd om te treuren hadden we echter niet, want we reisden direct door naar het tiende land van onze reis: het olierijke sultanaat Brunei. Of, om het officieel te houden: <em>Negara Brunei Darussalam</em> (Brunei, het huis van vrede). Dus...
