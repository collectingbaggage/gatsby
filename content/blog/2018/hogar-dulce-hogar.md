---
ID: 1390
title: Hogar dulce hogar
post_name: hogar-dulce-hogar
author: Freke
date: 2018-04-06 04:15:00
layout: post
link: >
  https://collectingbaggage.nl/2018/04/hogar-dulce-hogar/
published: true
tags:
  - Bolivia
  - Sucre
categories:
  - Travel Journal
---

Hogar dulce hogar. Ofwel, home sweet home. Dat was Sucre voor ons, waar we ons even bewoners konden voelen in plaats van reizigers. Soms is dat ook fijn.

<!--more-->

Sucre is de officiële hoofdstad van Bolivië. Nee, dat is dus niet La Paz, hoewel daar ook binnen Bolivië wel eens over gediscussieerd (en gevochten…) wordt. In de grondwet staat dat het Sucre is en daar houdt Sucre aan vast.

Voor ons was Sucre de stad om een taalcursus te volgen. In Bolivië is dat namelijk goedkoop (4,75 euro per uur per persoon voor privélessen) en goed (ze spreken er het beste Spaans van het hele continent). Wij kwamen uit bij de Fenix school. Daar geven ze ook Engelse les aan Bolivianen met een beperkt budget. Een taal leren kan zich hier zeker niet iedereen veroorloven. Het verschil wordt gefinancierd door Spaanse les te geven aan buitenlanders. Wij leren en doen dus tegelijkertijd wat goeds.

[foogallery id="1367"]

Wij dachten dat we onderweg toch al best wat Spaans hadden opgepikt, maar onze lerares Tatiana zette ons al snel met beide voeten op de grond: ‘oh, ik krijg er hoofdpijn van’, zei ze na een kort eerste gesprekje en sloeg haar handen voor haar gezicht. Kennelijk gebruikten we de verschillende tijden helemaal verkeerd, maar hoe kan dat ook anders: we kenden er nog maar twee. Twee weken verder kennen we er inmiddels 14… Zo heb je in het Spaans drie soorten verleden tijd: eentje voor iets wat één keer is gebeurd (wij hebben gisteren watervallen gezien), iets voor wat vroeger regelmatig is gebeurd (ik ging elke dag om 8 uur naar school), of om iets te zeggen zonder een tijdsaanduiding (heb je al gegeten?). Lekker verwarrend!

Onze lerares leidde ons ook in in de Boliviaanse samenleving. We hadden het over de positie van vrouwen, over de inheemse bevolking en over de zee. Natuurlijk hadden we het over de zee die Bolivië niet heeft. Dat is nogal een ding in Bolivië. Ze zijn het eind negentiende eeuw kwijtgeraakt in een oorlog met Chili (die ze zelf geprovoceerd hebben) en nu willen ze hem terug. De rechtszaak voor het Internationaal Strafhof in Den Haag domineert hier al weken het nieuws. Ze vieren hier zelfs de Día del Mar (dag van de zee) om te herinneren dat ze de zee zijn kwijtgeraakt, met vrolijke muziek, vuurwerk en schoolkinderen die de oorlog naspelen.

[foogallery id="1357"]

Onze appartement lag op zo’n 15 minuten bergop lopen van de school. Vaak kwamen we enigszins buiten adem aan: een klein klimmetje is toch al een hele activiteit op bijna 3.000 meter hoogte. Ook het mensen ontwijken op de smalle stoepen (de Bolivianen gaan dan niet aan de kant) is een sport op zich. Na een paar dagen hadden we de truc echter door om ons soepeltjes tussen de mensen door te wurmen. Meestal liepen we met een lekker zonnetje weer terug, maar om een uur of 4 betrok de lucht en begon het te donderen. Na een klein buitje volgde dan een relatief koude nacht.

[foogallery id="1312"]

<h3>Chuflay</h3>

De rest van onze tijd in Sucre gebruikten we om dit blog bij te werken, nieuwe spullen te zoeken om de gestolen waar te vervangen, en om ons dus even geen reiziger maar bewoner te voelen. Zo gingen we zowaar sporten (wallyball: een combinatie van volleybal en squash…), met vrienden wat drinken (we kwamen in Sucre opnieuw het Iers-Franse stel tegen dat we in Chiloé al ontmoet hadden) en kooklessen volgen. Wij leerden (in het Spaans) hoe je het Boliviaanse gerecht phisara de quinoa maakt en leerden wij de Boliviaanse studenten (in het Engels) hoe je vegetarische pasta maakt. Vegetarisch, dat vindt men toch wel iets raars in Bolivië maar het was slim gepland op Witte Donderdag als de religieuze Bolivianen toch geen vlees mogen eten.

[foogallery id="1360"]

‘s Middags gingen we vaak goedkoop lunchen (25 Bolivianos/2,95 euro) op bijzondere plekken, zoals bovenin een kerk waar je ook het dak op kon. En vele avonden kletsten we een eind weg met onze huisgenoten uit Griekenland, Frankrijk, Zwitserland en Australië. In het weekend kwam ook onze gezellige ‘huurbaas’ Javier erbij zitten die dan standaard een fles Singani, Sprite, limoen en ijs meenam om de Boliviaanse cocktail Chuflay mee te maken. Hij zorgde er dan wel voor dat die opkwam (en als hij het dan nog te vroeg vond om naar huis te gaan, haalde hij nog een fles). We profiteerden van de kookkunsten van één van de Australiërs, die chefkok is, om een heerlijke ossobuco te verorberen.

[foogallery id="1363"]

Zo kwam het dus dat we pas aan het einde van ons verblijf in Sucre een paar toeristische dingen hebben gedaan: het historische museum Casa de la Liberdad op de plek waar Bolivië haar onafhankelijkheid uitriep, het antropologische museum over inheemse weeftechnieken en een bezoek aan duizenden voetafdrukken van dinosauriërs van 68 miljoen jaar oud. Die enorme beesten liepen ooit rond in een groot meer en lieten hun sporen achter in de modder. Binnen een paar dagen zijn destijds hun voetstappen opgedroogd en onder lagen sediment bewaard gebleven tot een cementfabriek ze in de jaren negentig ontdekte. In de tussentijd is die oude bodem omhoog gedrukt door de tektonische platen en dus kan je de voetafdrukken nu bewonderen in een bijna kaarsrechte bergwand.

[foogallery id="1365"]

Een bijzonder uitstapje vanuit Sucre was Tarabuco op de dag dat daar het jaarlijkse carnaval gevierd werd: de Pujllay. Het dorpje ligt op zo’n 1,5 uur rijden van Sucre. Tijdens Pujllay vieren ze daar dat ze aan het begin van de negentiende eeuw de Spanjaarden versloegen. Tientallen inheemse groepen halen dan hun traditionele kleding uit de kast en dansen en zingen op het plein. Ze geloven namelijk dat die dag de zielen van alle gesneuvelden (alleen de inheemse natuurlijk, niet die van de Spanjaarden) terugkeren en die moeten vermaakt en gevoed worden. Als eten staat er daarom een soort houten Kerstboom behangen met eten met een geslachte koe als piek. Beetje onhandig dat die boom volgens de traditie elk jaar groter moet worden. Waar dat nog toe gaat leiden... Gelukkig wordt aan het einde van de dag, als de zielen zich tegoed hebben gedaan aan de ‘essentie’ van het eten, het voedsel onder de bevolking verdeeld.

[foogallery id="1368"]

<h3>Pasen</h3>

Pasen vierden we ook in Sucre. Hier in Bolivië zijn de donderdag en vrijdag de belangrijkste feestdagen. Op donderdagavond begint het religieuze feest met een rondgang langs 6 of 12 kerken (niet meer en niet minder), waarna de meeste mensen als pelgrims de berg opgaan om te bidden bij het kerkje daar. Dat gaat dan de hele nacht door.

Wij waren uitgenodigd door onze lerares om donderdagavond met haar en haar ouders mee te gaan langs de kerken. En zo karden we achterin de pickup door de koude nacht van kerk naar kerk. Na de zesde kerk dachten we klaar te zijn maar toen stopten we nog bij een zevende. Oh oh. Nu maar hopen dat dat niet nog meer ongeluk oplevert voor de rest van de reis. De pelgrimstocht naar de berg lieten zij, en wij, achterwege.

[foogallery id="1366"]

Op de vleesloze vrijdag zijn de meeste mensen vrij om met familie allerlei vegetarische gerechten te eten. Op zaterdag vieren ze dan dat ze weer vlees mogen eten met een groot buffet met konijnenvlees. Wij zondigden want op Goede Vrijdag vierden wij de Semana Santa met onze huisgenoten met zelfgemaakte pizza met salami en bier. We gingen wel naar de processie waar de Boliviaanse kerk de begrafenis van Jezus imiteert, inclusief een Jezusbeeld in een kist en een huilende Maria erachter.

Maar na bijna drie weken in Sucre en onze hoofd vol nieuwe Spaanse tijden hadden we ook wel weer zin om door te reizen. En dus zijn we inmiddels in Samaipata, een dorpje in het oosten van Bolivië aan de rand van de Andes. Nog een week en dan zijn we in Peru, want dan krijgen we bezoek uit Nederland!
