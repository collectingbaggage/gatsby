---
ID: 1870
title: One of a kind
post_name: one-of-a-kind
author: Freke
date: 2018-06-13 17:28:01
layout: post
link: >
  https://collectingbaggage.nl/2018/06/one-of-a-kind/
published: true
tags:
  - Ecuador
  - Galapagos
categories:
  - Travel Journal
---

De Galapagoseilanden… Een bestemming die ons altijd zo magisch in de oren klonk. En toen waren we er gewoon. Waarschuwing: dit blog kan jaloersmakend zijn.

De eilanden die de inspiratie vormden voor Darwins evolutietheorie, hebben voor ons altijd iets mythisch gehad. Een soort Jurassic Park, in onze fantasieën, waar beesten wonen die nog uit het dinosaurustijdperk komen en zo ongestoord hebben geleefd dat ze niet bang zijn voor mensen. Dit is hún land.

<!--more-->

Dat beeld is maar deels waar, bleek bij aankomst. Eigenlijk bleek na de landing al snel dat we maar bar weinig wisten over de Galapagoseilanden. Hoe waren die nou ook maar weer ontstaan, vroegen we elkaar terwijl we in de eerste bus richting Puerto Ayora zaten. Het vliegveld ligt namelijk op een ander eiland dan het meest bewoonde eiland Santa Cruz met als grootste stad Puerto Ayora. Dat betekende een ritje bus-boot-bus, met een eerste glimp van bijzondere verkeersborden die bijvoorbeeld waarschuwen voor overstekende vogels.

[foogallery id="1871"]

De Galapagoseilanden zijn eigenlijk hotspots, leerden we al snel. Een hotspot is direct verbonden met het binnenste van de aarde en ligt niet per se op de rand van een aardplaat, waar de meeste andere vulkanen ontstaan. Het magma van de hotspot boort zich een weg door de aardplaat en boert daar zo nu en dan een bel lava omhoog. Net als bij Hawaï gebeurt dat hier middenin de oceaan en dus ontstaan er uiteindelijk eilanden. De Galápagos zijn dus eigenlijk toppen van (al dan niet uitgestorven) vulkanen. Omdat de aardplaat verschuift maar de hotspot niet, ontstaan er steeds nieuwe eilanden.

De dieren hier zijn dus geen overblijfselen uit de tijd van de dinosauriërs. De eilanden zijn daar te jong voor. Ze zijn er min of meer per ongeluk aan komen drijven, vliegen of waaien vanaf het vasteland en zijn er gebleven. Bij gebrek aan roofdieren (inclusief mensen) waren diersoorten vrij om zich op bijzondere wijze ontwikkelen. Sommige vogels verleerden bijvoorbeeld het vliegen, zoals de niet-vliegende aalscholver (Galapagos-aalscholver), die het voedsel letterlijk aan z’n voeten had liggen en niet bang hoefde te zijn om opgegeten te worden. Schildpadden konden veel groter worden dan hun voorvaders op het continent.

[caption id="attachment_2039" align="aligncenter" width="900"]<a href="https://collectingbaggage.nl/wp-content/uploads/2018/06/IMG_20180526_174239.jpg"><img class="size-large wp-image-2039" src="https://collectingbaggage.nl/wp-content/uploads/2018/06/IMG_20180526_174239-1024x578.jpg" alt="" width="900" height="508" /></a> Water[/caption]

Schildpadden! Daar staan de Galápagos natuurlijk om bekend. Wie kent Lonesome George niet? Wij hebben hem ontmoet. In opgezette vorm weliswaar, want hij is in 2012 overleden. Hij was gelukkig niet de laatste reuzenschildpad, maar wel de laatste van zijn specifieke soort. In verschillende reproductiecentra hebben we tientallen kleine schildpadjes (5 cm) en grote schildpadden (minstens 1 meter) gezien (sommigen daarvan seksend, naar later bleek tussen twee mannetjes…). Maar ook in het wild: al op de eerste dag lag er één gewoon naast het pad te slapen; op één van de laatste dag zagen we er eentje rustig grazen langs de belangrijkste en enige autoweg van het eiland Santa Cruz; en op een fietstocht op het eiland Isabela zagen we er zelfs drie (of twee, misschien dat we er eentje twee keer gezien hebben). Op die laatste tocht had de schildpad erg veel interesse in ons en onze fietsen. Hij probeerde de fiets zelfs op te eten. We hebben hem maar tegengehouden voordat hij met z’n volle gewicht (zo’n 250 kilo) erop ging staan en de fiets kapot zou maken.

[foogallery id="1875"]

Isabela, Santa Cruz, San Cristóbal en (een klein beetje) Floreana. Dat zijn de bewoonde eilanden van de Galápagos. De aanwezigheid van mensen gaat al veel verder terug dan Darwin. Wij hebben altijd gedacht dat hij hier een onaangeraakt paradijs vond, maar de piraten en walvisjagers waren hem al voor. In 1535 belandde bisschop Tomás de Berlanga hier met zijn crew per ongeluk, toen de winden waren weggevallen en zijn schip was afgedreven richting de Grote Oceaan. Hierna vonden eerst de piraten er een veilig heenkomen en voldoende voedsel (in de vorm van reuzenschildpadden) na hun criminele escapades, later gingen de walvisjagers er helemaal los. Deze twee groepen zorgden ervoor dat meerdere soorten reuzenschildpadden binnen no time waren uitgestorven en ook de populatie van walvissen ging rap achteruit.

Vandaag de dag is toerisme een grote uitdaging voor de eilanden. Wij voelden ons dan ook enigszins schuldig om hier überhaupt naartoe te komen. Wij proberen tijdens onze reizen zo goed mogelijk rekening te houden met de natuur, door bijvoorbeeld zo min mogelijk te vliegen en iets meer te betalen voor tours die rekening houden met de omgeving.

Maar de Galágapos trokken te veel. Dat je uiteindelijk maar 1 procent van het hele nationaal park kan bezoeken, stelde ons enigszins gerust. En we moeten zeggen: de Ecuadoranen doen aardig hun best met veel voorlichting, geen afval op straten en in de zee en gidsen die hun toeristen in toom houden als ze te dichtbij de beesten komen.

[foogallery id="1887"]

De meeste toeristen boeken een cruise om de Galapagoseilanden te bezoeken. Wij hadden daar goede verhalen over gehoord en ook de tip gekregen pas last minute te boeken om dezelfde cruise met meer dan 50 procent korting te kunnen krijgen (en op 4000 – 5000 dollar scheelt dat een hoop). Dat klonk aanlokkelijk en dus waren we de eerste anderhalve dag bezig met het zoeken van een cruise, maar zelfs met korting zaten de prijzen nog ver boven ons budget. Uiteindelijk kozen we daarom maar voor ‘island hopping’: het bezoeken van de drie bewoonde eilanden en van daaruit dagtrips maken. We verbleven op Santa Cruz, San Cristóbal en Isabela.

[caption id="attachment_2040" align="aligncenter" width="900"]<a href="https://collectingbaggage.nl/wp-content/uploads/2018/06/P5222437.jpg"><img class="size-large wp-image-2040" src="https://collectingbaggage.nl/wp-content/uploads/2018/06/P5222437-1024x576.jpg" alt="" width="900" height="506" /></a> Sunset[/caption]

En wat hebben we veel dieren gezien in de twee weken dat we op de Galagapos waren. De eilanden zijn zoveel meer dan de reuzenschildpadden. Je kan er zwemmen met zeeleeuwen, snorkelen boven haaien, blue-footed boobies aanschouwen tijdens hun grappige paringsdans en bijna op een zeeleguaan trappen. Er is zoveel wild leven dat je er verwend van wordt. En vergeet het landschap niet: ook al kent elk eiland dezelfde oorsprong (vulkanisch), vulkanisch zijn komt in zoveel verschillende vormen. Daarover later meer.

[caption id="attachment_1898" align="aligncenter" width="900"]<a href="https://collectingbaggage.nl/wp-content/uploads/2018/06/P5232450-P5232454.jpg"><img class="size-large wp-image-1898" src="https://collectingbaggage.nl/wp-content/uploads/2018/06/P5232450-P5232454-1024x468.jpg" alt="" width="900" height="411" /></a> A bay[/caption]

<h3>Beesten</h3>

Op San Cristóbal zwommen we voor het eerst met zeeleeuwen. De soort op de Galápagos is iets kleiner dan op het vasteland en lijkt daardoor ook wel een beetje op een zeehond. Het zijn supervrolijke beesten die onder water in je masker staren of achter je vinnen aan gaan. Alleen dat al maakte het hele bezoek aan de eilanden het waard. Maar ze kunnen ook aardig territoriaal zijn. Toen we op San Cristóbal van de zonsondergang genoten, kwamen er steeds meer zeeleeuwen de zee uit. Op de een of andere manier bleken wij precies op hun weg te zitten. Hoewel de eerste nog met een ruime bocht om ons heen hobbelde, werden we door de andere luidkeels weggejaagd. Malte moest nog snel zijn om zijn drogende t-shirt waar ze onder waren gaan liggen, op tijd terug te grissen.

[foogallery id="1899"]

Maar er was nog meer. We zagen ook tientallen zeeschildpadden. Sommigen, zoals op Isabela in de buurt van lavatunnels, waren enorm met een kop nog groter dan ons eigen hoofd. En haaien, ongevaarlijk: van kleine (een halve meter) black-tip haaien tot de grotere (1-1,5 meter) white-tip haaien. Er is ook een eigen Galapagoshaai die we (denken) gezien (te) hebben en er zijn hamerhaaien. Die laatste hebben we net gemist. De eerste mensen van onze boot sprongen het water in en riepen meteen: hammerheads, hammerheads! Wij doken er uiteraard meteen achterna. Iedereen wees maar naar iets achter ons, dus misschien zwommen ze precies daar, maar wij hebben ze niet gezien. Je moet toch nog íets te wensen overlaten.

[foogallery id="1911"]

Rondom de eilanden heb je ook allerlei soorten roggen. Van de ‘gewone’ stingray tot de manta ray, de grootste rog ter wereld. We spotten adelaarsroggen, met een diamandvorm en witte stippen op hun donkerblauwe rug. Maar het juweel van de roggen is toch wel de manta ray. De kapitein van onze boot spotte ze al ver voor wij ook maar iets konden maken van de grote schaduwen in het water. ‘Manta, manta!’ riep hij. Toen we er een paar bij elkaar hadden gevonden, vroeg onze gids of we hier wilden zwemmen. Dat liet Freke zich geen twee keer vertellen. Ze sprong als eerste uit de boot en zag meteen drie manta rays. Wat zijn die beesten groot! Nog groter dan jezelf. Ze ‘vliegen’ als gracieuze tapijten door het water. Nog nooit had Freke zoiets groots onder water gezien (en dat belooft wat voor als haar grootste droom ooit uitkomt: zwemmen met walvishaaien, de grootste vis ter wereld). Uiteraard deed op die dag de GoPro het niet… Malte miste de boot. Of eigenlijk: hij werd tegengehouden om net na Freke het water in te springen en moest wachten tot de boot een manoeuvre had gemaakt. Toen waren de manta rays al verder gezwommen of de boot lag op een verkeerde plek, maar hoe dan ook, de megaroggen zag hij niet. Dat was flink balen. Bizar genoeg hebben we de manta rays daarna nog een keer gezien: al springend en salto makend boven het water. Blijkbaar springen manta rays net als walvissen, om net zo onbekende redenen. Een heel bizar maar bijzonder gezicht!

[foogallery id="1921"]

De kleine vriend van de walvissen zagen we op onze laatste dag: de pinguïn. Ook hier gaat het weer om een soort die alleen op de eilanden voortkomt, en het is de enige pinguïn die boven de evenaar leeft. Wij zagen er twee uitrusten op een rots terwijl we aan het snorkelen waren. Soms komen ze ook voorbij zwemmen, maar dat hebben we gemist.

[foogallery id="1928"]

Terwijl je zo snorkelt in het water rondom de Galápagos en zoveel groots kan zien, zou je bijna het kleine leven onder water over het hoofd zien. Maar ook de zeepaarden, de kleine octopus, de zeester, de zeekomkommer en talloze visjes waar we geen naam van weten, waren indrukwekkend. Zo vonden we op het strand ooit een paar poten van een krab of kreeft, van zo’n 20 cm lang. Dat moet een grote kreeft zijn geweest, schatten we toen al. Dat kunnen we inderdaad bevestigen, toen we die nabij de pinguïns ook gespot hebben. Brr…

[foogallery id="1931"]

Je zou na al dat gesnorkel bijna vergeten dat er op land ook van alles te zien is. Je weet soms gewoon niet waar je moet kijken. Overal vliegen bruine pelikanen rond die met een weinig soepele plons het water in storten om hun vis te vangen. Dat doet de blue-footed boobie (van ‘bobo’ in het Spaans dat zoiets als ‘sukkel’ betekent omdat deze vogel zich zo makkelijk liet vangen) toch beter. Die duikt gracieus het water in met nauwelijks een spatje water, doorsnijdt het water en smikkelt dan boven lekker z’n visje op. Althans, als die niet wordt afgepakt door een fregata die erom bekend staat zijn maaltijd uit de bek van anderen te vissen. Een fregata lijkt wel een beetje op een grote zeemeeuw, met een kleine hoek in z’n vleugels en een staart die hij beweegt als een soort schaar om bij te sturen in de lucht. Mannetjes hebben een rood ‘ballonnetje’ onder hun keel hangen die ze helemaal opblazen als ze vrouwtje willen lokken. Dat ziet er nogal oncomfortabel uit, maar oké, ieder z’n ding… Ze stelen ook elkaars nesten, zo zag Freke voor haar ogen gebeuren. Het leek er soms wel alsof je gewoon een natuurdocumentaire zat te kijken, zo dichtbij kon je alles zien.

[foogallery id="1950"]

De blue-footed boobie vindt het bijvoorbeeld ook niet erg als je dichtbij komt (de parkadministratie wel: je moet twee meter afstand houden). Ze kennen geen roofdieren en zijn, ook na vijf eeuwen menselijke aanwezigheid, nog altijd niet zo geëvolueerd dat ze wel bang worden van mensen. De vogels die wij van dichtbij hebben gezien, gingen daarom gewoon door met hun paringsdans: het mannetje tilt daarbij heel parmantig z’n poten op om z’n mooie blauwe voeten te laten zien, steekt z’n snavel in de lucht en geeft het vrouwtje cadeautjes in de vorm van takjes. Het uiteindelijke nest wordt echter niet van takjes gemaakt. Blue-footed boobies hebben genoeg aan een klein gat in de rotsen, waar ze een mooi rondje omheen poepen waarin het vrouwtje dan op de eitjes gaat liggen. Als die uitkomt, zijn de boobies eerst kaal (wat we hebben gezien) en later superpluizig en schattig (wat we óók hebben gezien). Wij zijn fan (getuige onze nieuwe boodschappentas).

[foogallery id="2041"]

[caption id="attachment_2042" align="aligncenter" width="900"]<a href="https://collectingbaggage.nl/wp-content/uploads/2018/06/IMG_20180527_111832.jpg"><img class="size-large wp-image-2042" src="https://collectingbaggage.nl/wp-content/uploads/2018/06/IMG_20180527_111832-1024x576.jpg" alt="" width="900" height="506" /></a> Blue-footed boobie[/caption]

Net als de schilpadden zijn ook leguanen ooit naar de eilanden toegedreven. Daar heeft er eentje zich ontwikkeld tot de enige zeeleguaan ter wereld die ook kan zwemmen. Daar struikel je, letterlijk, over op de Galápagos. Het zijn er zoveel en ze zijn zo onverstoord dat ze gewoon blijven liggen op het pad als je eraan komt. Jíj moet uitkijken, niet hij. Dit is inderdaad hún land. De landleguanen zijn minder makkelijk te vinden. We hebben een van de soorten gezien op het kleine eiland Seymour Norte.

[foogallery id="1969"]

Het zijn toch allemaal te veel dieren om op te noemen, maar we doen toch nog een kleine poging: rood-oranje Sally Lightfoot-krabben (zo groot als je hand), de Galapagoshavik, één flamingo, zwaluwstaartmeeuwen met rode ogen (want als enige meeuwen ter wereld jagen ze in het donker), spotlijsters en natuurlijk de Darwin-vinken die Darwin op het spoor zetten naar de evolutietheorie. En oke, laten we de irritante zandvliegen ook maar even noemen.

[foogallery id="1981"]

<h3>Landschap</h3>

En dan zijn we nog niet eens uitgepraat. Want hoewel de Galápagos een paradijs zijn om wilde dieren te spotten, is ook het landschap er prachtig. Elk eiland heeft de vorm van een grote vulkaan met geleidelijk aflopende schouders. Die hellingen zitten vol met ‘pukkels’, kleine minivulkaantjes waar het lava zich ooit ook een weg naar buiten heeft gevonden.

[foogallery id="1992"]

Op Isabela heb je lavatunnels, die ontstaan zijn doordat de lava aan de buitenkant eerder afkoelt en hard wordt, waarna de vloeibare lava eronder nog blijft stromen. Op Santa Cruz heb je twee oude tunnels die zijn ingestort. Daar vind je nu alleen nog twee grote gaten. Op onze boottocht rondom San Cristóbal kon je van ver de oude lavastromen zien. Soms ging de groene begroeiing meteen over in zwart lavasteen. Op Isabela liepen we langs de krater van de Sierra Negra, met een diameter van 10 kilometer één van de grootste ter wereld. Op dit eiland en het ten westen daarvan gelegen Fernandina liggen de enige nog actieve vulkanen. De Sierra Negra rommelt op dit moment een beetje en daarom gold er code geel. Daar hebben we, behalve dat er wat wandelpaden waren afgesloten, niks van gemerkt.

[foogallery id="2011"]

De omgeving van Bartolomé, ten noorden van Santa Cruz, is weer heel anders. Bartolomé is een klein eilandje direct naast het veel grotere eiland Santiago. De kleuren daar variëren van rood tot diepzwart. Er groeit nauwelijks iets, behalve de unieke lavacactus. Foto’s zeggen hier zoveel meer dan woorden:

[foogallery id="2002"]

We zouden nog pagina’s kunnen doorschrijven over de Galápagos. Het was een fantastische ervaring. Het is dan wel niet echt een Jurassic Park, maar veel dieren hier – de reuzenschildpadden, de leguanen, de fregatavogels – hadden toch iets dinosaurusachtigs. De eilanden blijven daarom de magische, mythische plek die het voor ons altijd is geweest.

[foogallery id="2031"]
