---
ID: 3515
title: Olie, odyssee en olifanten
post_name: olie-odyssee-en-olifanten
author: Malte
date: 2018-11-19 07:20:16
layout: post
link: >
  https://collectingbaggage.nl/2018/11/olie-odyssee-en-olifanten/
published: true
tags:
  - Brunei
  - Malaysia
categories:
  - Travel Journal
---

Voor ons tiende land in tien maanden – een soort tinnen jubileum van onze reis – hadden we ons wat bijzonders voorgenomen: Brunei. Dat inieminie oliestaatje op Borneo combineert de gouden pracht en praal van Aladdin met de avontuurlijke kitsch van de Efteling en heeft tegelijkertijd de sharia als officiële wetgeving. Je zou niet anders verwachten van een land dat zich ‘het thuis van de vrede’ noemt, toch?

<!--more-->

Het duurde slechts een half uur voor we vanuit Miri in Maleisië de grens bereikten van dit wonderland. De wegen werden meteen hierna voelbaar beter, in de verte zagen we olietorens met metershoge vlammen als kaarsen in het landschap. In het donker bereikten we de hoofdstad van Brunei, Bandar Seri Begawan. Wat we vanaf de snelweg zagen, zette de toon voor de volgende dag: een enorme moskee met mooi verlichte torens en een gouden Aladdin-koepel tekende zich tegen de nachtelijke hemel af. Oke, hier begint dus het sprookje dat Brunei heet. De volgende dag kwamen we hier tegen zonsondergang nog een keer terug. Hij was toen al dicht voor gebed, maar van buiten was de moskee spectaculair genoeg.

[foogallery id="3516"]

Nu zou je misschien denken dat een klein staatje als Brunei genoeg heeft aan één zo’n grote moskee. De sultan dacht daar anders over. In de binnenstad staat ook nog de Omar Ali Saifuddien-moskee. Iets kleiner maar wel middenin een klein meer met bijbehorend ceremonieel schip en een mooi spiegelbeeld. Alles deed nogal over-the-top aan, maar tegelijkertijd vonden we het erg mooi.

[foogallery id="3521"]

Die sultan is dan ook niet zomaar iemand. Sultan Hassanal Bolkiah is één van de rijkste mannen ter wereld, dus we zullen hem maar even bij z’n volledige naam noemen: Sultan Haji Hassanal Bolkiah Mu'izzaddin Waddaulah ibni Al-Marhum Sultan Haji Omar Ali Saifuddien Sa'adul Khairi Waddien Sultan en Yang Di-Pertuan van Brunei Darussalam. Een relatief grote olievoorraad voor de kust bezorgt Brunei en daarmee zijn sultan zulke rijkdommen.

Maar wat voor mens is die sultan eigenlijk? Met die vraag in ons achterhoofd liepen wij – nog helemaal betoverd door de moskeeën – naar het Royal Regalia Museum. Hier werden niet alleen allerlei cadeaus en aandenkens tentoongesteld die de sultan gedurende zijn leven heeft gekregen, maar ook zijn leven kort samengevat.

Zo leerden wij dat hij in zijn kindertijd al uiterst ijverig en intelligent was en tegenover zijn medeleerlingen steeds zeer oprecht en respectvol optrad. Hij ging, uiteraard, op de beste school van Engeland studeren en blonk daar evenzeer uit in schoolprestaties, sport en kameraadschap met leerlingen en leraren. De foto’s toonden hem vriendelijk lachend in losse vrijetijdskleding bij het polo spelen of streng en duister kijkend in vol militair ornaat. Een van de hoogtepunten van het museum, vonden wij, was de armprothese van puur goud waar de sultan tijdens zijn kroning zijn kin op kon leggen… Daarnaast waren er diverse staatsgeschenken te zien, vooral gouden of anderszins rijkversierde modellen van bezienswaardigheden in het land in kwestie (zoals een miniatuurversie van Angkor Wat in Cambodja en de al-Haram moskee in Mekka, Saoedie-Arabië). De zuinige Britten hielden het bij een glazen bloempot in tijdloos groen. Helaas mochten we alleen in de lobby foto’s maken van de originele rijwagen die tijdens zijn zilveren jubileum als vorst is gebruikt.

[foogallery id="3527"]

In het dagelijkse leven draait natuurlijk niet alles om de sultan, hoe graag hij dat ook zou willen. De staat heeft veel geld en dus lijken de Bruneiers in relatief goede doen. De opgeruimde straten zonder gaten en de goed onderhouden huizen doen ons eerder aan Singapore dan aan Maleisië denken. Alleen in het zogenaamde waterdorp gaat het er wat meer rudimentair aan toe. Dit stadsdeel ligt letterlijk in de rivier. De huizen staan op palen van 2 tot 3 meter hoog en zijn met houten steigers en een paar stenen bruggen met elkaar verbonden. Er is een school, een brandweer en natuurlijk een moskee.Interessant om een andere kant van deze sprookjesstad te zien. Later die dag keken we nog rond op een nachtmarkt voor een lekker maaltje, terwijl het buiten met bakken uit de hemel kwam (het weeralarm kregen we later pas).

[foogallery id="3532"]

<h3>De stempel-odyssee</h3>

Na slechts twee van de 1001 nachten (oeps, verkeerd geteld) hadden we ook wel weer genoeg goud gezien. We namen de bus naar Kota Kinabalu in Maleisië. Dat klinkt makkelijker dan het was. Brunei bestaat namelijk uit twee delen met een stukje Maleisië ertussen. Om van Brunei naar Kota Kinabalu te komen moet je dus eerst Maleisië inreizen, dan weer Brunei en dan nog een keer Maleisië. Als dat nog niet genoeg grensovergangen zijn, bestaat er ook nog een harde grens tussen de twee Maleisische staten Sarawak en Sabah. Bij elke grens krijg je een uitreis- én een inreisstempel in je paspoort. Zo vul je in een paar uur een hele pagina van je paspoort met in totaal acht nieuwe stempels in verschillende kleuren (ze zetten ze wel allemaal op één bladzijde om plek te besparen, dat moet je ze dan wel weer nageven). In totaal hebben we nu (inclusief het definitieve vertrek uit Maleisië) 13 stempels van Maleisië en Brunei samen. De combinatie Chili/Argentinië komt op slechts 12 stempels ;) Bijna tijd voor een nieuw paspoort…

[foogallery id="3540"]

Zodra we Maleisië binnenreden, leek Brunei al helemaal een fata morgana waarvan we niet zeker wisten of het nou echt had bestaan. Maleisië voelde veel meer als ‘de echte wereld’ aan. Vanaf Kota Kinabalu zouden we een week later wegvliegen, wat ons genoeg tijd gaf voor een paar uitstapjes in de buurt en naar het oosten van Borneo. We hadden een mooi klein hostel gevonden waar we konden ontspannen en, niet onbelangrijk, koken! De strategische plek naast een moderne shopping mall met een goed bevoorraadde supermarkt maakten culinaire hoogstandjes mogelijk zoals pasta met tomatensaus. Eindelijk even geen Chinese noodles of rijst met kip! Bovendien hing er een goede sfeer in het hostel met andere aardige backpackers. Dat contact hadden we tot dan toe een beetje gemist in Borneo. Met een paar uitzonderingen, zoals Mulu, vonden we nauwelijks hostels met andere backpackers, waardoor we meestal met z’n tweeën waren. Niet dat we elkaar de tent uitvochten, maar af en toe hebben we toch meer zin in een avond met een biertje en wat andere reizigers om mee te kletsen.

[foogallery id="3545"]

<h3>De één z’n dood is de ander z’n brood</h3>

Zodra onze sociale behoeftes bevredigd waren, gingen we weer op pad voor een driedaagse ‘jungle safari’ op de Kinabatangan-rivier in Oost-Sabah. De jungle rond deze rivier is een natuurreservaat en een van de weinige overgebleven leefgebieden van diverse (door uitsterven bedreigde) diersoorten. Er zijn neusapen, orang-oetans, olifanten, krokodillen en allerlei bonte vogels. Juist omdat hun leefgebied zo klein is geworden, zijn de meeste dieren hier relatief makkelijk te vinden. De één z’n dood is de ander z’n brood…

We hadden het programma bij wijze van uitzondering uit handen gegeven en een driedaagse-tour geboekt. Tijdens meerdere boottochten en wandelingen gingen wij met gids op ontdekking. Meteen bij aankomst zagen we vanuit de auto al de eerste aap: een, op het oog, opgewonden lampongaap (een soort makaak) met rode kont. Charmant! Direct na aankomst bij de accommodatie begon al de eerste boottocht en dat was meteen een schot in de roos. Een andere groep had olifanten gevonden en wij konden daar ook naartoe varen. Ja, natuurlijk!

[foogallery id="3557"]

En inderdaad, na zo’n 20 minuten varen over de hoofdrivier en een smalle zijrivier, zagen we drie boten aan de oever geparkeerd – alle inzittenden zaten gespannen naar een paar bosjes te turen. Eerst hoorden wij wat geritsel in de bomen, toen doemde er opeens een grote schaduw tussen de boomstammen op. Er verscheen een slurf, dan een groot hoofd met grijze flaporen. Daar stond toch echt een olifant, op nog geen 30 meter van ons vandaan! De camera was al heet gedraaid als er een tweede tussen de bomen vandaan kwam. Jeej, twee olifanten! Wij waren al zo blij als een kind.

[foogallery id="3562"]

En het werden er nog meer! De volgende was een baby-olifant die rustig een paar graspollen weg kauwde. Meer en meer olifanten – mannetjes, vrouwtjes en kinderen – lieten zich zien. De kudde trok van links naar rechts langs de oever aan ons voorbij, door een beekje om een beetje af te koelen. Toen begonnen ze te trompetteren. Een diep, indrukwekkend ,,Toetooooooe!”. Pas toen drong het tot ons door dat we hier echt een paar olifanten in het wild zagen. De kudde stak uiteindelijk de rivier over waar wij ons op bevonden. In kleine groepjes zwommen ze de 20 meter naar de overkant. De kleine olifanten die nog niet konden zwemmen, hielden zich stevig vast aan de staart van mama. Toen verdwenen ze weer in de dichte jungle en lieten ons intens gelukkig achter.

[foogallery id="3565"]

Op verschillende tijdstippen maakten we de dagen erna nog meer rondvaarten over de rivier, steeds op een andere plek. ‘s Ochtends vroeg voor het ontbijt gingen we op zoek naar orang-oetans (die we helaas niet hebben gevonden), neusapen (ontelbare vele), <a href="https://nl.wikipedia.org/wiki/Mutslangoer" rel="noopener noreferrer" target="_blank">mutslangoer</a> (een paar van deze apensoort) en makaken (een grote familie met pasgeboren baby’s die het klauteren nog moesten leren en dus voor onze ogen af en toe in het water vielen). In de middag probeerden we neushoornvogels te vinden. Dat zijn bonte vogels met een karakteristieke ‘tweede’ snavel, een soort neushoorn. En ook hier waren we bijzonder succesvol. We hebben verschillende soorten gezien, van zwart-gele tot rood-gele. Wonderbaarlijke dieren.

<h5>Apen en zo:</h5>

[foogallery id="3574"]

<h5>Neushoornvogels:</h5>

[foogallery id="3595"]

‘s Nachts zagen we krokodillen (een baby-krokodil van nog geen 30 centimeter) en slapende vogels. Ja, ook vogels slapen (daar hadden wij in ieder geval nog niet zo over nagedacht). Daarvoor zoeken ze een tak dichtbij het water – buiten bereik van katachtigen (= luipaarden) – en rollen ze zich tot een klein balletje veren op. Een ander dier dat zich kan oprollen, is de python. Onze kapitein hoorde een paar apen, flink in paniek, hoog in de bomen krijsen. Na een korte zoektocht vond zijn zaklamp de dikke slang in een vertakking van een boom. Of die ook echt een aap voor het avondeten heeft weten te scoren, weten we helaas niet.

[caption id="attachment_3609" align="aligncenter" width="900"]<a href="https://collectingbaggage.nl/wp-content/uploads/2018/11/PA261364.jpg"><img src="https://collectingbaggage.nl/wp-content/uploads/2018/11/PA261364-1024x576.jpg" alt="" width="900" height="506" class="size-large wp-image-3609" /></a> Zonsondergang op de Kinabatangan rivier[/caption]

[foogallery id="3602"]

Daarmee eindigde de bijzonder geslaagde safari. We moesten ook meteen afscheid nemen van het Borneose regenwoud. In Kota Kinabalu was er slechts nog tijd voor een dagje duiken. Terwijl Malte ontspande in het hostel en van zijn verkoudheid herstelde, ging Freke even voor de kust het water in. Het meest bijzondere daar was toch wel de hoeveelheid plastic in de zee. De eerste twee duiken vonden ‘achter’ een eiland plaats, waar het land de zee beschermt tegen een te grote aanvoer van afval. De laatste duik echter was middenin de plastic soep. Toch wel apart om in het water te liggen terwijl er een kapotte slipper voorbij drijft…

[foogallery id="3610"]

Toen was het alweer tijd voor Myanmar, onze laatste grote stop op onze reis. Tenminste, als de vliegmaatschappij ons er wil brengen… Maar daarover later meer!

[caption id="attachment_3611" align="aligncenter" width="300"]<a href="https://collectingbaggage.nl/wp-content/uploads/2018/11/DSC_1127.jpg"><img src="https://collectingbaggage.nl/wp-content/uploads/2018/11/DSC_1127-300x300.jpg" alt="" width="300" height="300" class="size-medium wp-image-3611" /></a> Let's go to Myanmar![/caption]
